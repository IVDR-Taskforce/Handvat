# Scope en afbakening

De wetgever heeft in de Wet kwaliteit, klachten en geschillen zorg (Wkkgz) vastgelegd wat goede zorg inhoudt. Voor laboratoriumdiagnostiek geldt daarnaast sinds 26 mei 2022 de nieuwe Europese IVDR wetgeving (VERORDENING (EU) 2017/746) met als doel productie en gebruik van in-vitro diagnostica (IVD’s) te reguleren. Deze Europese wet heeft mogelijk grote gevolgen voor het gebruik, de beschikbaarheid en de kosten van IVD’s. Om een deel van de mogelijke uitdagingen het hoofd te bieden hebben de wetenschappelijke verenigingen van de (medisch-) laboratoriumspecialisten in Nederland zich verenigd in een multidisciplinaire taskforce. Deze taskforce bestaat uit gemandateerde leden van de NVKC, NVVP, NVMM, VKGL/VKGN, NVVI/CMI en de NVZA.

In het voorliggende document gaan wij in op de ontwikkeling en het gebruik van in-huis ontwikkelde in-vitro diagnostische testen (in-huis IVD’s), zoals beschreven in Verordening 2017/746 artikel 5, lid 5. De taskforce heeft een eerste versie van het handvat in 2020 gepubliceerd (Jacobs et al., 2020) en haar visie gedeeld in een publicatie (Bank et al., 2020). Daarnaast hebben leden van de taskforce de gezamenlijke visie uitgedragen op nationale en internationale bijeenkomsten. Dit heeft eraan bijgedragen dat de Nederlandse praktische benadering van de IVDR implementatie zijn weerslag heeft gevonden in het Medical Device Coordination Group (MDCG) Guidance document MDCG 2023-1 dat in januari 2023 is gepubliceerd.
Voor de huidige interpretatie van de IVDR voor het gebruik van in-huis IVD is het MDCG 2023-1 guidance document leidend. Het doel van het Nederlandse handvat is de toegankelijkheid van het MDCG 2023-1 document en andere relevante Europese Guidance documenten voor de (medisch) laboratoriumspecialisten te vergroten en de implementatie van de IVDR voor in-huis IVD te bevorderen. In de voorliggende versie is input van IGJ en Diagned verwerkt.
